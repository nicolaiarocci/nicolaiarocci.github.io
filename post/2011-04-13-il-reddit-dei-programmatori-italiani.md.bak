---
title: Il reddit dei programmatori italiani
author: Nicola Iarocci
date: 2011-04-13
url: /il-reddit-dei-programmatori-italiani/
dsq_thread_id:
  - 2027963891
categories:
  - Programming
tags:
  - programmazione
  - reddit
  - web
---
<img class="alignleft size-full wp-image-2064" title="Reddit Logo" src="images/reddit.com_.header.png?fit=120%2C40" alt="Reddit Logo" data-recalc-dims="1" />**<a href="http://reddit.com" target="_blank">Reddit</a>** è un servizio di condivisione, votazione e discussione delle risorse in rete. In tempi recenti è diventato uno dei punti di riferimento della comunità internazionale degli <a href="http://www.martinfowler.com/bliki/AlphaGeek.html" target="_blank">alpha-geek</a>, sbaragliando una concorrenza agguerrita e ben radicata.

Reddit ha conquistato un pubblico particolarmente ostico ed esigente grazie alla sua caratteristica più peculiare: essere un **sistema aperto**. Potremmo definire Reddit una semplice infrastruttura lasciata in gestione agli utenti, i quali ricambiano dedicandosi con dedizione alla cura dei contenuti. Su Reddit chiunque in pochi secondi può creare un&#8217;area nuova dedicata a un argomento non ancora trattato. Se il tema è valido i contributi arrivano: segnalazioni di nuove risorse (articoli, tutorial, opinioni), votazioni e discussioni spesso vivaci. Reddit è un po&#8217; Wikipedia, un po&#8217; Facebook e un po&#8217; Twitter.

La scommessa è quella di una selezione naturale dei contenuti, compiuta dai loro diretti destinatari e non (solo) dagli autori, come succede nel caso degli aggregatori di notizie.

## Reddit in Italia

In Italia Reddit è ancora poco conosciuto, ma qualcosa sta cambiando. <!--more--> Il reddit 

<a href="http://www.reddit.com/r/italy/" target="_blank"><strong>/r/italy</strong></a> propone solo contenuti italiani e al momento in cui scrivo sta per toccare i 1.000 lettori. Stanno nascendo altri reddit italiani, alcuni <a href="http://www.reddit.com/r/erba" target="_blank">davvero curiosi</a> e uno molto interessante.

## Il reddit dei programmatori italiani

Il mio personale contributo alla diffusione di Reddit nel nostro paese è **<a href="http://www.reddit.com/r/programmazione/" target="_blank">/r/programmazione</a>**. Platealmente ispirato alla <a href="http://www.reddit.com/r/programming/" target="_blank">controparte inglese</a>, `Programmazione` è nato inizialmente come tentativo di rispondere a una mia esigenza personale: raccogliere in modo organizzato le migliori risorse italiane su programmazione, web design, posizionamento siti web (SEO) e dintorni. Articoli, tutorial, riflessioni, approfondimenti e notizie, purché pertinenti, sono tutti benvenuti. Partecipare è facile e poco impegnativo. Votate i contenuti più (o meno) interessanti e, se volete, segnalate i vostri link preferiti. 

Se riusciremo ad attirare un pubblico abbastanza numeroso potremmo contribuire, nel tempo, alla creazione di una risorsa interessante per la comunità italiana.
